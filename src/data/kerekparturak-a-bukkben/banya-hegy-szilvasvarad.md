---
title: Bánya hegy – Szilvásvárad
tags:
  - aszfalt
sortOrder: 100
pubDate: 2020-06-01
excerpt: Bánya hegy – Szilvásvárad (aszfalt)
---

Indulás Bükkszentkeresztről, táv: kb. 37 km. Találkozás (8.30 óra), kerékpárok átvétele, méretre állítása után vezetővel indul a csapat 9.30 órakor a közepes nehézségű hosszabb, délelőtti túrára. Nagyrészt jó és közepes minőségű aszfalt utakon haladunk!

Bükkszentkeresztről kigurulunk Hollóstető irányába a piros kerékpáros jelzésen. Rókafarmot elhagyva, megérkezünk a Lillafüredi elágazáshoz, ahol balra haladunk tovább a piros jelzésen maradva. Az út az Eger és Miskolc közötti kis forgalmú panorámaút, amely végig kanyargózik a Bükkön. Menet közben elhagyjuk a Rejteki kutatóházat, Pénzpatakot, Répáshutát, majd elérjük a Bánya-hegyi elágazást, ahol letérünk a főútról. Kis pihenő után a Bükk-fennsíkra tekerünk fel. Utunk idáig hullámokkal tarkított volt, tudtunk gurulni és néha kicsit tekerni is kellett felfelé. Most a fennsíkig 200 m szintet kell leküzdenünk kb. 4 km alatt, míg elérjük a Nagy mezői elágazást. A kis küzdelemért cserébe gyönyörű erdei utakon tekerünk. Az elágazástól Szilvásvárad felé haladunk tovább a sárga kerékpáros jelzésen. Innen, már csak minimálisan emelkedik az út, kb. 100 m szintet kell leküzdenünk 3 km alatt Olaszkapuig.

[![Bánya h](http://kisgalya.hu/wp-content/uploads/2015/04/Bánya-h.jpg)](http://kisgalya.hu/wp-content/uploads/2015/04/Bánya-h.jpg)

Útközben a Bükk-fennsík legszebb részein tekerünk, megcsodálva a fokozottan védett Zsidó rétet is a víznyelőivel. Olaszkaputól kb. 12 km gurulás vár ránk Szilvásváradig, nagyszerű kilátással. Tervezett érkezés 13.30 órakor. Indulás Bükkszentkeresztre 15.00-15.20 között. Szilvásváradon számos látnivaló és étterem vár mindenkit. A palacsintázóról és a házi rétes ízéről nem is beszélve. Mindenki igénye szerint megtalálhatja a megfelelőt. Ha igény van rá, természetesen segítünk a választásban.

A Bükk-fennsík, mint nevéből is kitűnik, 900 m körüli magasságban helyezkedik el. Ezért számolnunk kell a vízhiánnyal, az időjárás nem várt fordulataival, áprilisi hóviharral és nyári faggyal a töbrök mélyén. Mindig legyen nálunk kis hátizsákban egy esőkabát, megfelelő mennyiségű víz és élelem.

[![Szilvás](http://kisgalya.hu/wp-content/uploads/2015/04/Szilvás.jpg)](http://kisgalya.hu/wp-content/uploads/2015/04/Szilvás.jpg)

A túra 5-7 fő részvétele esetén indul. Részvételi díj: 8.000 Ft/Fő, mely tartalmazza a kerékpárokat és védősisakokat a túrához, túravezetést és a visszaszállítást Szilvásváradról kerékpárokkal együtt Bükkszentkeresztre 9 fős kisbusszal, kerékpárokat szállító utánfutóval (várható érkezés: 16.30). A túrán való részvétel alapvető feltétele a biztonságos kerékpárkezelés. (Fék és váltórendszer magabiztos használata). Túrán mindenki saját felelősségére vesz részt, az esetleges balesetekért, károkért a szervezők nem vállalnak felelősséget. Minden érdeklődőt szeretettel várunk! További információk: [kisgalya@gmail.com](mailto:kisgalya@gmail.com), vagy a 30/206-3602 telefonszámon Sikter Zsuzsától kérhető.

[![OLYMPUS DIGITAL CAMERA](http://kisgalya.hu/wp-content/uploads/2015/04/Fátyol-v.jpg)](http://kisgalya.hu/wp-content/uploads/2015/04/Fátyol-v.jpg)
